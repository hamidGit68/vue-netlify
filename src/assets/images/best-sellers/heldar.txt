«آبنبات هل دار» داستان طنزی است از زبان یک کودک بجنوردی؛ برادر این کودک قرار است به جبهه برود. محسن، راوی داستان، فرزند آخر یک خانواده پنج نفری است. آن ها همراه مادربزرگشان در یکی از محله های قدیم بجنورد زندگی می کنند. فضای داستان سرتاسر ماجراهای خنده دار و حیرت آور است؛ ماجراهایی که محسن آن ها را ایجاد می کند. یکی از نقاط قوت کتاب توانایی نویسنده در نشان دادن فضای پشت جبهه هاست؛ نویسنده نشان می دهد که چگونه مردم در این فضا زندگی روزمره خود را می گذراندند و سرگرمی های خاص خود را داشتند. در این داستان، نویسنده نشان می دهد، در سال هایی که به ظاهر برای بسیاری یادآور روزهای جنگ است، بخش عمده ای از مردم ایران زندگی شاد و پر ماجرایی داشتند؛ زندگی ای همراه با خنده و سرزندگی.